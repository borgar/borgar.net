Title: Gleraugnakaupin
Slug: gleraugnakaupin
Date: 2003-12-02 16:04:10
Lang: is
Tags: shopping, tale

Mér datt í hug atvikið þegar fyrrverandi kærasta mín fór í að kaupa sér ný gleraugu. Hana langaði að velja eitthvað svolítið töff en umfram allt smekklegt. Eitthvað sem átti mögulega að vera framan í andlitinu á henni í mörg ár þurfti að velja vandlega svo við tókum okkur marga daga í að heimsækja næstum allar gleraugnabúðir á höfuðborgarsvæðinu.

Ein búð á Laugarveginum sem við álpuðumst inn í var með það sem mætti kalla "markhópinn eldri konur" en ég mundi sennilega í daglegu tali kalla hana búð fyrir smekklausar gamlar kerlingar. Sem sagt; dýr og smekklaus gleraugu í hönnuð af íhaldsömum hönnuðum fyrir íhaldsama, en þó glysgjarna viðskiptavini.

Eftir að kærastan hafði mátað ótal gleraugu og snúið sér að mér í hvert skipti og fengið svona *naah, varla* grettu var sölukonan alveg að missa þolinmæðina á þessum ömurlega kúgandi eiginmanni sem leyfði konunni sinni aldrei að vera í bílstjórasætinu. Það var þá sem hún segir við mig "þú verður nú að leyfa henni að vera smart, þú vilt nú sjálfur vera svoldið svona töff týpa."

Fyrrverandi stýrði okkur snarlega út, grenjandi úr hlátri; ég yfir mig hneykslaður á að greyi konunni dytti í hug að *smart* gleraugu fyndust í búðinni. Ef ég man rétt þá fundum við fullt af smekklegum gleraugum í búð hinum megin við götuna.

Hvernig hún túlkaði aðstæðurnar þannig að ég væri svona *eiginmaðurinn sem stjórnaði konunni* byggist eflaust bæði á áralangri reynslu við afgreiðslu í þessari búð, ásamt alvarlega skertu fegurðarmati. Ég held samt að ég hafi aldrei fyrr né síðar séð neinn mistúlka raunveruleikan jafn algjörlega. Þetta var alveg eins og skrifað af nóbelskáldinu.
