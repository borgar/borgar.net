Title: Frábær tímasetning
Slug: frabaer-timasetning
Date: 2007-08-03 23:31:40
Lang: is
Tags: confirmation bias, myth, rant

Mér er mikið skemmt að komast að því að Geir Jón Þórisson yfirlögregluþjónn kom fram í sjónvarpinu með kenningar sínar (eða lögreglunar, fyrst að hann kom þarna fram einkennisklæddur) um áhrif fulls tungls á menn og dýr. Þessu var rúllað á sama tíma og ég var að birta [mína færslu][1].

Ég hefði sennilega misst af þessu ef ég hefði ekki rambað inn á vef [Óla Gneista][2] fyrir hreina tilviljun. Fann þetta svo á [veftíví Vísis][3]. Reyndar var ég nánast dáinn úr leiðindum yfir löngu árlegu þrasi yfir birtingu skattaálagningarskráa áður en ég komst í konfektið.

Það sem Geir, og aðrir lögreglumenn, eru að upplifa eru ekki áhrif tunglsins á hegðun. Heldur er þetta hugsanavilla sem orsakast af því að heilinn í okkur er hreinlega ekki til þess gerður að vinna hlutlaust við greiningu á stóru gagnasafni. Við erum með innbyggðar aðferðir til þess að stytta okkur leið að niðurstöðu í flestum aðstæðum. Þetta virkar mjög vel, en bregst þó samt stundum [við furðu einfaldar aðstæður][4].

Geir Jón er hreint frábær lögreglumaður og megum vera mjög ánægð með hann. Hann hefur gert lögregluna töluvert mannlegri og er ekkert feiminn við að vera afalegur í sjónvarpinu og játa það (og sýna) að lögreglumenn eru manneskjur. Sem hann reyndar gerði á sama tíma á hinni stöðinni.

Það er kannski eins gott að þetta er þvættingur. Því að ef fólk yrði í raun ofbeldisfyllra á fullu tungli, yrðu mannlegu lögreglumennirnir okkar það þá ekki líka?

[1]: /s/2007/07/fullt-tungl/ "Fullt Tungl"
[2]: http://truflun.net/oligneisti/2007/08/02/geirjon-spangolar/
[3]: http://vefmidlar.visir.is/VefTV/?channelID=&programID=b2fab606-e8f9-4500-a4d9-15008d8978da&mediaSourceID=a409be10-b7da-423d-b470-74ed77998e9d&mediaClipID=b629db43-38d3-4d09-b674-7e4f15325db4
[4]: http://en.wikipedia.org/wiki/Confirmation_bias "Wikipedia grein um Confirmation Bias"